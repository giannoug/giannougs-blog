---
title: Raspberry Pi και XBMC
date: 2014-01-30T20:05:07+00:00
url: /raspberry-pi-xbmc/
cover:
    image: raspberry-pi-xbmc.jpg
categories:
  - deltaHacker
tags:
  - openelec
  - Raspberry Pi
  - raspbian
  - xbian
  - xbmc

---
Το Broadcom BCM2835, το System On a Chip (SoC) που εμψυχώνει το Raspberry Pi, δημιουργήθηκε κυρίως για συσκευές τύπου set-top box: Αυτές που γυροφέρνουν στο σαλόνι και περιτριγυρίζουν την τηλεόραση. Σε αυτό το άρθρο αποφασίσαμε να δούμε την \*καλλιτεχνική\* πλευρά του Raspberry Pi, εγκαθιστώντας software που θα το μετατρέψει σε ένα φθηνό αλλά δυνατό media center!

Το XBMC αποτελεί κατά πάσα πιθανότητα το καλύτερο media center σε software. Είναι προϊόν Ανοιχτού Λογισμικού και η ανάπτυξή του δε σταματάει ποτέ: Καθημερινά αποκτά νέες δυνατότητες, εντοπίζονται bugs που διορθώνονται ταχύτατα, ενώ προστίθενται νέες πλατφόρμες στη λίστα με τις υποστηριζόμενες συσκευές. Το Raspberry Pi, με τον ντόρο που έχει καταφέρει να δημιουργήσει, δε θα μπορούσε να λείπει απ&#8217; αυτή τη λίστα! Δεν εννοούμε ότι το XBMC μπορεί απλά να τρέξει στο Raspberry Pi. Εννοούμε ότι εκμεταλλεύεται τις δυνατότητες του Broadcom BCM2835 στο Raspberry Pi και παίζει βίντεο με hardware acceleration. Εν ολίγοις, βάζοντας το XBMC στο Raspberry Pi θα μπορούμε να απολαμβάνουμε video σε ανάλυση True HD (1080p).

## Το μεγάλο δίλημμα

Το όλο εγχείρημα δεν είναι δύσκολο, αλλά είναι γεμάτο επιλογές που ενδέχεται να το περιπλέξουν σε μεγάλο βαθμό και τελικά να το δυσκολέψουν κάπως. Ξεκινώντας, συναντάμε \*αμέσως\* το πρώτο δίλημμα: Μήπως πρέπει να στήσουμε εξ αρχής το XBMC στο Raspberry Pi ή μήπως να βασιστούμε σε κάποια έτοιμη, πακεταρισμένη επιλογή; Μετά από λίγο ψάξιμο καταλάβαμε ότι υπήρχαν και μερικές ενδιάμεσες λύσεις. Το ζήτημα της επιλογής ήταν ακόμα πιο σύνθετο: Θα μπορούσαμε να εγκαταστήσουμε κάποια από τις διανομές που προορίζονται για το Raspberry Pi και να χτίσουμε πάνω της το XBMC. Θα μπορούσαμε επίσης να βρούμε κάποιες από αυτές τις διανομές, με όλα τα πακέτα του XBMC προεγκατεστημένα και ρυθμισμένα. Επιπρόσθετα, θα μπορούσαμε να βασιστούμε σε κάποια άλλη διανομή, λίγο πιο εξελιγμένη και να χτίσουμε εκεί το XBMC. Τέλος, θα μπορούσαμε να χρησιμοποιήσουμε μια από τις διανομές που προορίζονται αποκλειστικά για χρήση σε media center και στηρίζονται στο XBMC. Το πλήθος των διαθέσιμων επιλογών έδειχνε ένα και μόνο πράγμα: Για να βρούμε την καλύτερη λύση έπρεπε να κάνουμε πολλές δοκιμές&#8230; Φουλ διασκέδαση δηλαδή 😉

Εκ πρώτης όψεως, μια εγκατάσταση του XBMC πάνω στο Raspbian (είτε από εμάς είτε από τρίτους) μοιάζει να αποτελεί την καλύτερη επιλογή. Κάτι τέτοιο θα μας επέτρεπε να κάνουμε οτιδήποτε θέλουμε με το Raspberry Pi και μάλιστα με τον γνώριμο τρόπο. Ωστόσο, δοκιμάζοντας αυτή τη λύση διαπιστώσαμε ότι παρουσιάζει ένα πρόβλημα: Κολλάει! Αρχικά, το XBMC λειτουργεί κανονικά και συμπεριφέρεται με τον αναμενόμενο τρόπο. Μετά από λίγη ώρα, όμως, τα μενού παγώνουν και το σύστημα αρχίζει να σέρνεται. Αυτό οφείλεται κυρίως στο ότι το Raspbian είναι ήδη φορτωμένο με άχρηστα για την περίσταση προγράμματα, ενώ τρέχει και τον αρκετά βαρύ X server.

Οι πρώτες δοκιμές έγιναν με το Raspbmc, που αποτελεί μια εκδοχή του Raspbian με προεγκατεστημένο το XBMC. Συνεχίσαμε τα πειράματα με το Xbian, που βασίζεται στην ίδια διανομή, αλλά είναι απαλλαγμένο από τα άχρηστα προγράμματα. Το Xbian περιλαμβάνει πάντα τις τελευταίες εκδόσεις των διαφόρων χρειαζούμενων προγραμμάτων κι αξίζει να σημειώσουμε ότι είναι αρκετά γρηγορότερο από το Raspbmc. Σε γενικές γραμμές αποτελεί μια καλή επιλογή, αλλά εμείς δεν σταματήσαμε σ&#8217; αυτό. Ήμασταν σίγουροι ότι μπορούμε και καλύτερα.

Ανάμεσα στις κλασικές επιλογές υπάρχουν και μερικές εξωτικές, όπως το OpenELEC. Πρόκειται για μια διανομή κατασκευασμένη αποκλειστικά για λειτουργία media center. Το OpenELEC δεν βασίζεται σε καμία άλλη διανομή και η ανάπτυξή του ξεκίνησε από το μηδέν! Μάλιστα το περιβάλλον του δεν χρησιμοποιεί καθόλου τον X server, αφού το XBMC καταφέρνει να χειρίζεται το σύστημα γραφικών χωρίς καμία βοήθεια. Εξάλλου, το OpenELEC παραμετροποιείται πανεύκολα, ενώ εξίσου εύκολη είναι και η λήψη backup από όλα τα αρχεία ρυθμίσεων. Θέλετε να σάς πούμε κι άλλα; Θα πούμε: Το σύστημα αρχείων του είναι έτσι χτισμένο, ώστε τα αρχεία του λειτουργικού να μη μπλέκονται καθόλου με εκείνα του χρήστη, γεγονός ιδιαίτερα βολικό (κι ασφαλές) για ένα σύστημα που λειτουργεί σαν media center. Με λίγα λόγια, πρόκειται για μια πεντακάθαρη διανομή, χωρίς το παραμικρό ίχνος από άχρηστα αρχεία και βιβλιοθήκες. Παίζοντας μαζί του διαπιστώσαμε ότι ήταν ελαφρύτερο από κάθε άλλη λύση που δοκιμάσαμε και, όπως αντιλαμβάνεστε, μας κέρδισε άνετα! Στο κάτω-κάτω, αν επιμέναμε να χρησιμοποιήσουμε το Raspbian, θα χτίζαμε το XBMC εξ αρχής και κάτι μας λέει ότι θα το κάναμε καλύτερα. Εμείς όμως θέλαμε να δούμε καμιά ταινία και όχι να χαζεύουμε ατελείωτες μεταγλωττίσεις και προσθαφαιρέσεις πακέτων 😉

> Διαβάστε ολόκληρο το άρθρο στο <a href="http://deltahacker.gr/2013/10/27/deltahacker025/" title="deltaHacker 025 - Temporal Distortion Edition" target="_blank" rel="noopener noreferrer nofollow" class="broken_link">deltaHacker 025 (τεύχος Οκτωβρίου 2013)</a>.
