---
title: Software-Defined Radio
date: 2013-09-21T15:17:08+00:00
url: /software-defined-radio/
cover:
    image: software-defined-radio.jpg
categories:
  - deltaHacker
  - Σοβαρά
tags:
  - Raspberry Pi
  - RTLSDR
  - sdr
  - software-defined radio

---
Μια από τις καλοκαιρινές συνήθειες του αρθρογράφου (ειδικά όταν δεν έχει πρόσβαση στο Διαδίκτυο) είναι να κάθεται τα βράδια και να χαζεύει τον ουρανό. Συχνά-πυκνά, αρκεί βέβαια να φοράει τα γυαλιά μυωπίας του, εντοπίζει μερικά αεροπλάνα κι αμέσως βγάζει το κινητό για να μάθει ποια πτήση είναι, σε τι ύψος πετάει και με ποια ταχύτητα. Βλέπετε, υπάρχουν αρκετές εφαρμογές για smartphones που κάνουν αυτήν ακριβώς τη δουλειά. Οι εν λόγω εφαρμογές αντλούν τα δεδομένα από διάφορους χρήστες, οι οποίοι συλλέγουν και διανέμουν τις σχετικές πληροφορίες δωρεάν. Αναρωτιέστε πώς πληροφορούνται αυτοί οι χρήστες για τις πτήσεις;

Τα τελευταία χρόνια έχει αρχίσει να χρησιμοποιείται ένα νέο σύστημα ελέγχου των αεροσκαφών. Πρόκειται για το ADS-B (Automatic Dependent Surveillance-Broadcast). Από το 2020 και μετά, το συγκεκριμένο σύστημα θα είναι υποχρεωτικό για τα αεροσκάφη που πετάνε πάνω από τις ΗΠΑ, ενώ σε λίγα χρόνια θα επιβληθεί και στις πτήσεις πάνω από την Ευρώπη. Σήμερα χρησιμοποιείται ήδη από αρκετά αεροσκάφη, μεταξύ των οποίων και τα περισσότερα Airbus. Το μόνο σίγουρο είναι ότι όσο περνάει ο καιρός, τόσο περισσότερο θα εξαπλώνεται η χρήση του. Οι χρήστες που παρέχουν πληροφορίες για τις πτήσεις στις σχετικές εφαρμογές για smartphones, διαθέτουν ειδικούς δέκτες με τη βοήθεια των οποίων λαμβάνουν τα σήματα του εν λόγω συστήματος! Τι θα λέγατε αν γινόμασταν κι εμείς διανομείς τέτοιων πληροφοριών; Το μόνο που χρειαζόμαστε είναι ο κατάλληλος δέκτης. Μην νομίζετε ότι θα σας προτείνουμε να αγοράσετε κάποια εξειδικευμένη (κι ενδεχομένως πανάκριβη) συσκευή λήψης. Θα στηριχτούμε απλά στο λεγόμενο Software Defined Radio&#8230;

# Η κεντρική ιδέα

Η βασική ιδέα πίσω από το Software Defined Radio είναι η εξής: Οι κάρτες TV tuner που μπορούμε να συνδέσουμε στον υπολογιστή μας, περιλαμβάνουν δέκτες που μπορούν να λαμβάνουν σήματα σε ένα ευρύ φάσμα συχνοτήτων και σίγουρα μεγαλύτερο από εκείνο που χρησιμοποιείται για τις τηλεοπτικές εκπομπές. Όμως, σε αρκετές συσκευές του είδους, το hardware στηρίζει πολλές από τις λειτουργίες του στους αντίστοιχους drivers (όπως συνέβαινε και στα win-modem, αν σας θυμίζει κάτι αυτό). Μεταξύ άλλων, το software που συνοδεύει τις συσκευές, οι drivers δηλαδή, περιορίζουν τη λήψη στις συχνότητες του τηλεοπτικού σήματος. Επομένως, αν θέλουμε να συντονιστούμε σε μια αυθαίρετα επιλεγμένη συχνότητα, αρκεί να \*πειράξουμε\* τον driver ή απλά να χρησιμοποιήσουμε μια ήδη τροποποιημένη εκδοχή του. Έτσι, με τη βοήθεια ενός TV tuner και του κατάλληλου driver, μπορούμε να λαμβάνουμε σχεδόν οποιοδήποτε σήμα!

Ας επιστρέψουμε τώρα στο θέμα μας. Τα σήματα του συστήματος ADS-B εκπέμπονται σε συχνότητες που λαμβάνονται άνετα από αρκετούς δέκτες ψηφιακού τηλεοπτικού σήματος. Έτσι, με τη βοήθεια ενός τέτοιου δέκτη κι ενός ειδικού driver, μπορούμε να λάβουμε τα σχετικά σήματα πανεύκολα. Στη συνέχεια, μπορούμε να αποκωδικοποιήσουμε τα πακέτα του ADS-B και να εξαγάγουμε όλες τις πληροφορίες που αναζητάμε. Τέλος, εφόσον το επιθυμούμε, μπορούμε να δημοσιεύσουμε τα ευρήματά μας μέσω κάποιας σχετικής υπηρεσίας.

> Διαβάστε ολόκληρο το άρθρο στο <a href="http://deltahacker.gr/2013/08/27/deltahacker023/" title="deltaHacker 023 - Die Leckere Käsetaschen Edition" target="_blank" rel="noopener noreferrer nofollow" class="broken_link">deltaHacker 023 (τεύχος Αυγούστου 2013)</a>.
